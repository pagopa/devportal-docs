# Adesione

Per avviare la procedura di adesione a pagoPA un PSP deve firmare un accordo con PagoPA S.p.A. che prevede, da parte del PSP, il pagamento di un corrispettivo legato al numero di transazioni effettuate.

Per aderire al sistema pagoPA il rappresentante del PSP deve scaricare dalla sezione Prestatori Servizi di Pagamento del sito di PagoPA S.p.A. il modulo relativo al modello di accordo, firmarlo digitalmente e inviarlo tramite pec a: [accordipsp@pec.pagopa.it](mailto:accordipsp@pec.pagopa.it)

Per qualsiasi chiarimento sulla procedura di adesione di un PSP si possono consultare le FAQ pubblicate sul sito di PagoPA S.p.A. o scrivere all’indirizzo [legal@pagopa.it](mailto:legal@pagopa.it).

Per tutta la durata dell’accordo il PSP aderente a pagoPA deve farsi carico sia dell’erogazione dei servizi correlati all’esecuzione dei pagamenti a favore degli EC che dell’intermediazione tecnologica (Attivazione di un PSP sul sistema pagoPA), quando opera in qualità di Intermediario Tecnologico.

Il PSP Aderente, con la sottoscrizione dell’accordo, dichiara di avere preso visione e di accettare integralmente e incondizionatamente quanto stabilito nelle Linee Guida e nei relativi allegati, nonché negli altri provvedimenti già emanati dall’Agenzia per l’Italia Digitale per l’utilizzo della piattaforma pagoPA, impegnandosi al completo rispetto delle disposizioni ivi contenute, nonché delle disposizioni contenute in ogni altra documentazione inerente e collegata emanata ai sensi dell’articolo 5 del CAD, nonché delle disposizioni del Regolamento inerente all’uso del marchio registrato pagoPA e relativi allegati.

Il PSP aderente, nella sua qualità di Intermediario Tecnologico ovvero per i servizi per i quali non abbia esercitato la facoltà di avvalersi di un Intermediario Tecnologico, si impegna a costituire e mantenere per tutta la durata dell’accordo un tavolo operativo connesso con il servizio di assistenza che PagoPA S.p.A. eroga a utenti privati e EC, in modo da collaborare in maniera proattiva con PagoPA S.p.A. e fornire a quest’ultima ogni informazione e supporto, secondo quanto meglio indicato nelle Linee Guida.

Il PSP aderente si impegna a far sì che la propria infrastruttura sia sempre tecnologicamente e applicativamente adeguata all’erogazione dei servizi previsti dall’accordo, a realizzare tempestivamente tutti quegli interventi che dovessero rivelarsi necessari o richiesti da PagoPa S.p.A e a garantire il rigoroso rispetto delle Linee Guida in vigore.
