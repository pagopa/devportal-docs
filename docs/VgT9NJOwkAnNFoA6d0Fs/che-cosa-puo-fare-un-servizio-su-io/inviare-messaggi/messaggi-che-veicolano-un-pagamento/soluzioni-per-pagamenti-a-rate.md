# Soluzioni per pagamenti a rate

Al momento, su IO non è possibile inviare più avvisi di pagamento all'interno di uno stesso messaggio. Ci sono però **diversi scenari da poter applicare** nel caso in cui l'ente desideri fornire la possibilità di rateizzare un pagamento consistente in più rate.

### **Unica rata + possibilità di pagamento rateizzato su IO**

Per dare agli utenti la possibilità di **scegliere se pagare un tributo in una o più rate**, l'ente può:

1. inviare all'utente un messaggio con l'**avviso di pagamento in rata unica**, indicando una data di scadenza per pagarla;
2. all'interno del messaggio, comunicare all'utente che **se desidera pagare in più rate può ignorare il messaggio**;
3. giunta la data di scadenza per il pagamento della rata unica, inviare a tutti gli utenti che non l'hanno saldata un altro messaggio, con l'**avviso di pagamento per la prima rata**;
4. successivamente, l'ente invierà i messaggi con **avvisi di pagamento per le altre rate**, secondo le tempistiche che definirà.

### **Unica rata + possibilità di pagamento rateizzato su una piattaforma esterna**

Una seconda possibilità per dare agli utenti la possibilità di **scegliere se pagare un tributo in una o più rate** è questa:

1. inviare all'utente un messaggio con l'**avviso di pagamento in rata unica**, indicando una data di scadenza per pagarla;
2. all'interno del messaggio, comunicare all'utente che se desidera pagare in più rate deve **andare su una piattaforma terza**, come per esempio il sito del comune, per fare richiesta di rateizzazione.

{% hint style="info" %}
Nel caso di utilizzo di questo scenario, raccomandiamo di assicurarsi che l'utente che ha scelto la rateizzazione non saldi anche l'avviso di pagamento in rata unica.
{% endhint %}

### **Pagamenti rateizzati**

Nel caso in cui l'ente desideri dare la sola possibilità di **pagare un importo in più rate**, può procedere tramite l**'invio progressivo di vari messaggi**, ognuno dei quali fa riferimento a una rata e contiene il relativo avviso di pagamento.

In questo caso, consigliamo di **inserire queste informazioni all'interno di ogni messaggio**:

* il numero della rata in oggetto (da inserire anche nel titolo);
* l'importo;
* la data di scadenza del pagamento;
* le rate già saldate;
* le rate ancora da saldare;
* l'importo totale delle rate.
